# Bezpieczeństwo telefonu w sieci

## Rozdział 1: Zachowaj spokój, nie panikuj

**Ostrożna:** Słuchaj, ostatnio dostałam dziwną wiadomość. Podobno mój prąd zostanie odcięty, jeśli nie zapłacę od razu. Strasznie się bałam.

**Ciekawska:** A zapłaciłaś?

**Ostrożna:** Na szczęście nie! Ale serce mi waliło. Dopiero potem pomyślałam - może to oszustwo?

**Ciekawska:** Dobrze że się powstrzymałaś. Wiesz, moja sąsiadka kliknęła w taki link i straciła pieniądze. Powiedziała, że wstydzi się o tym mówić.

**Ostrożna:** To dziwne - czemu mamy się wstydzić? To przecież przestępcy nas oszukują, a nie my robimy coś złego.

**Ciekawska:** Dokładnie, ale oszustwa działają na dwa sposoby. Albo oni wysyłają do nas fałszywe wiadomości - udają bank, policję, firmę energetyczną, lekarza, lub kogoś z rodziny. Albo my same wchodzimy na niebezpieczne strony.

**Ostrożna:** Jak to na niebezpieczne strony? Ja przecież specjalnie nie szukam niczego złego!

**Ciekawska:** No ale czasem chcemy obejrzeć film za darmo, albo coś ściągnąć... I trafiamy na stronę, która wygląda normalnie, ale kradnie nasze dane. A wiesz co najgorsze? Przestępcy wiedzą, że jeśli strona oferuje coś wstydliwego - na przykład nielegalne filmy albo treści dla dorosłych - to nie pójdziemy po pomoc, bo będzie nam wstyd.

**Ostrożna:** To prawda... Ale dlaczego te oszustwa w ogóle działają?

**Ciekawska:** Bo wykorzystują nasze emocje! Widziałam o tym program.[1] Przestępcy chcą żebyśmy czuły **strach** - piszą "zamkniemy ci konto!", "policja wydała nakaz!", "twój prąd zostanie odcięty!". Albo **chciwość** - piszą że wygrałaś nagrodę albo mają dla ciebie atrakcyjną inwestycję bez ryzyka. Wykorzystują nawet **miłość** - poznajemy kogoś w internecie, miło nam się rozmawia, a po kilku miesiącach ta osoba nagle potrzebuje pieniędzy. A czasem grają na **wstydzie** - właśnie o tym mówiłyśmy, liczą że będzie nam wstyd poprosić o pomoc, ponieważ oszustwo nastąpiło na wstydliwej stronie.

**Ostrożna:** Faktycznie, jak dostałam tę wiadomość o prądzie, od razu poczułam strach i chciałam szybko to załatwić. Nie myślałam spokojnie.

**Ciekawska:** Właśnie o to im chodzi! Chcą, żebyśmy działały pod wpływem emocji, zanim pomyślimy lub zapytamy kogoś o radę.

**Ostrożna:** A wiesz co jeszcze? Moja wnuczka powiedziała, że dostała wiadomość, że jej babcia - czyli ja! - leży w szpitalu i trzeba zapłacić. Wyobrażasz sobie? Ktoś udawał, że ja potrzebuję pomocy!

**Ciekawska:** To klasyczne oszustwo! I słuchaj, to ważne - właściwie każdy w sieci dostaje takie wiadomości. To nie znaczy, że zrobiłaś coś źle. Przestępcy wysyłają miliony wiadomości, licząc że ktoś odpowie.

**Ostrożna:** Myślałam, że to tylko ja...

**Ciekawska:** Nie, nie! Oszukują młodych i starych. Techniczne osoby też dają się nabrać, bo przestępcy to profesjonaliści. Jeśli ktoś cię oszukał - to nie twoja wina.

**Ostrożna:** Dobrze o tym słyszeć. Ale co mam robić, kiedy przychodzi taka wiadomość i czuję ten strach?

**Ciekawska:** Rozpoznaj to uczucie! To jest twoje ostrzeżenie. Nie działaj od razu. Potrzebujesz czasu żeby to sprawdzić.

**Ostrożna:** Sprawdzić? Ale jak?

**Ciekawska:** Może porozmawiajmy o tym kiedy indziej, teraz się spieszę, no i przecież nic się nie stało, prawda?

**Ostrożna:** Tak, chyba masz rację... Ale gdyby coś się stało?

**Ciekawska:** Przede wszystkim - nie panikuj i nie wstydź się! Bycie ofiarą oszustwa zdarza się wielu osobom. Po pierwsze: natychmiast zadzwoń pod oficjalny numer kontaktowy organizacji, której to dotyczy - a nie ten z podejrzanej wiadomości! Na przykład jeśli chodzi o bank, numer może być na odwrocie karty płatniczej. Jeśli chodzi o firmę energetyczną - znajdź numer na ich stronie lub rachunku. Jeśli dotyczy to reklamy cudownego leku - zignoruj takie wiadomości całkowicie, prawdziwe leki na receptę przepisuje lekarz. Po drugie: koniecznie powiedz komuś zaufanemu i sprawnemu w sieci - oni pomogą ci ocenić co dalej, np. jak zmienić hasła.

**Ostrożna:** Dobrze wiedzieć. Następnym razem będę spokojniejsza.

**Ciekawska:** Tak, spokój to nasza największa obrona!

### Źródła

[1] Obejrzyj dokument o jednym z największych polskich oszustów - ujawniający wiele metod, którymi do dziś oni się posługują: ["Konsul i inni" (1970)](https://www.youtube.com/watch?v=vZngAB3W9CE)

### Sprawdzian

<details>
<summary><b>❓ Pytanie 1</b>: Prawda czy fałsz: Przestępcy wykorzystują emocje takie jak strach, chciwość, miłość i wstyd, żeby zmanipulować ofiary.</summary>

**Typ:** prawda-fałsz
**Odpowiedź:** Prawda

**Wyjaśnienie:** Przestępcy celowo wywołują silne emocje (strach, chciwość, miłość, wstyd, pośpiech), żeby ich ofiary działały impulsywnie, bez zastanowienia. Gdy czujemy silne emocje, nasz mózg nie myśli jasno i łatwiej nas oszukać.
</details>

<details>
<summary><b>❓ Pytanie 2</b>: Prawda czy fałsz: Jeśli dostajemy oszukańcze wiadomości, oznacza to że zrobiliśmy coś źle.</summary>

**Typ:** prawda-fałsz
**Odpowiedź:** Fałsz

**Wyjaśnienie:** Właściwie każdy w sieci otrzymuje oszukańcze wiadomości. To nie znaczy, że zrobiliśmy coś źle. Przestępcy wysyłają miliony wiadomości, licząc że ktoś odpowie. Oszukują młodych i starych - to nie twoja wina.
</details>

<details>
<summary><b>❓ Pytanie 3</b>: Prawda czy fałsz: Oszustwa mogą przychodzić tylko poprzez fałszywe wiadomości SMS i email.</summary>

**Typ:** prawda-fałsz
**Odpowiedź:** Fałsz

**Wyjaśnienie:** Oszustwa działają na dwa sposoby: (1) Przestępcy wysyłają fałszywe wiadomości (SMS, email, telefon), lub (2) Ty sama wchodzisz na niebezpieczne strony internetowe (np. oferujące nielegalne filmy lub treści dla dorosłych). Oba sposoby są niebezpieczne.
</details>

<details>
<summary><b>❓ Pytanie 4</b>: Co powinna zrobić osoba, która padła ofiarą oszustwa? Wybierz wszystkie poprawne odpowiedzi.</summary>

**Typ:** wielokrotny-wybór

**Odpowiedzi:**
- ✓ Zadzwonić pod oficjalny numer organizacji (nie numer z podejrzanej wiadomości)
- ✗ Wstydzić się i nikomu nie mówić
- ✓ Powiedzieć komuś zaufanemu i sprawnemu technicznie
- ✗ Natychmiast zapłacić żeby rozwiązać problem

**Wyjaśnienia:**
- **Zadzwonić pod oficjalny numer organizacji (nie numer z podejrzanej wiadomości)**: To jest poprawne działanie. Zadzwoń pod oficjalny numer kontaktowy organizacji - na przykład jeśli chodzi o bank, numer może być na odwrocie karty płatniczej.
- **Wstydzić się i nikomu nie mówić**: Nie wstydź się! To bardzo ważne żeby poprosić o pomoc. Wiele osób pada ofiarą oszustwa i wstydzenie się tylko pomaga przestępcom.
- **Powiedzieć komuś zaufanemu i sprawnemu technicznie**: To jest poprawne działanie. Zaufana osoba sprawna technicznie pomoże ci ocenić sytuację i podjąć następne kroki, np. zmienić hasła.
- **Natychmiast zapłacić żeby rozwiązać problem**: Nie! Jeśli ktoś prosi o natychmiastową płatność i wywołuje pośpiech, to prawdopodobnie oszustwo. Zawsze weryfikuj przez oficjalne kanały.
</details>

## Rozdział 2: Weryfikuj zanim zaufasz

**Ostrożna:** Ciekawska! Pamiętasz jak ostatnio mówiłaś, że mam weryfikować wiadomości? No to właśnie dostałam SMS, że moja paczka czeka w InPost i mam kliknąć link żeby ją odebrać. Jak mam to sprawdzić?

**Ciekawska:** Świetnie, że pytasz! To jest właśnie moment, kiedy musisz zwolnić i pomyśleć. Przede wszystkim - nie klikaj tego linku!

**Ostrożna:** Ale jak mam sprawdzić czy paczka czeka, jak nie kliknę?

**Ciekawska:** Tego właśnie uczą oszuści - żeby używać informacji, którą oni nam podali. To pułapka! Musisz sprawdzić na własną rękę.

**Ostrożna:** Na własną rękę? To znaczy jak?

**Ciekawska:** Zamiast klikać link z SMS-a, otwórz aplikację InPost którą już masz zainstalowaną, albo wejdź na stronę www.inpost.pl wpisując adres samodzielnie. Tam zobaczysz czy rzeczywiście masz paczkę.

**Ostrożna:** Aha! A czy mogę zamiast tego zadzwonić do InPost?

**Ciekawska:** Dokładnie! Ale uwaga - nie dzwoń na numer z tej podejrzanej wiadomości. Znajdź oficjalny numer na stronie InPost, albo na rachunku. To bardzo ważne - oszuści często podają swoje numery telefonów w fałszywych wiadomościach.

**Ostrożna:** Rozumiem. A co jeśli to była wiadomość z banku?

**Ciekawska:** Dokładnie ta sama zasada! Jeśli dostajesz wiadomość rzekomo z banku:
- nie klikaj linków z wiadomości
- nie dzwoń na numery z wiadomości
- nie odpowiadaj na tę wiadomość

Zamiast tego:
- Zadzwoń na numer z oficjalnej strony banku lub z rachunku (niektóre karty mają też numer na odwrocie)
- Wejdź na stronę banku wpisując adres ręcznie
- Jeśli masz aplikację bankową, otwórz ją
- Idź osobiście do oddziału

**Ostrożna:** Ale czasem chcę się upewnić czy link to oszustwo. Czy mogę jakoś to sprawdzić bez klikania?

**Ciekawska:** Tak! To bardzo ważne - link może pokazywać jeden adres, ale prowadzić do zupełnie innego miejsca. Jak koperta, która ma logo banku na zewnątrz, ale list w środku jest od oszustów. Musisz sprawdzić gdzie link naprawdę prowadzi.

**Ostrożna:** I jak to sprawdzić?

**Ciekawska:** Na telefonie możesz przytrzymać palec na linku - długie przytrzymanie. Wtedy zobaczysz prawdziwy adres, do którego link prowadzi, ale cały czas nie klikaj!

**Ostrożna:** I co mam wtedy szukać?

**Ciekawska:** Musisz zrozumieć co to jest adres strony. To jest część przed pierwszym ukośnikiem. Na przykład w www.ipko.pl/login - adresem strony jest www.ipko.pl. To właśnie tę część musisz sprawdzić czy jest prawdziwa. Oszuści używają różnych trików. Na przykład:
- Prawdziwy PKO BP: www.ipko.pl
- Fałszywy: ipko.pl-weryfikacja-konta-bank-pko.j.pl

Widzisz różnicę? Dodali dużo słów. Część przed pierwszym ukośnikiem to ipko.pl-weryfikacja-konta-bank-pko.j.pl - a nie www.ipko.pl!

**Ostrożna:** O! To rzeczywiście wygląda podejrzanie. A oszuści mają też inne triki?

**Ciekawska:** Tak, oszuści mogą:
- Dodawać słowa: pkobp-security.com, pkobp-verify.pl
- Zamieniać znaki: pk0bp.pl (cyfra zero zamiast litery O), ipk0.pl (cyfra zero zamiast litery O)
- Dla kurierów: inpost-package.com, kurier-dostawa.pl

**Ostrożna:** To dużo! Czy jest jakieś narzędzie, które mi pomoże?

**Ciekawska:** Są dwa pomocne narzędzia, ale pamiętaj - nie są idealne!

Pierwsze to VirusTotal - strona www.virustotal.com. Możesz wkleić tam podejrzany link (cały czas bez klikania w podejrzny link!) i sprawdzić czy wykrywa go jako niebezpieczny.

**Ostrożna:** To spróbuję! Mam tu ten link z SMS-a o paczce. Wklejam do VirusTotal... O, jak mówiłaś, link wygląda podejrzanie, ale cały czas nie jest wykryty!

**Ciekawska:** Właśnie! To bardzo ważne - niektóre oszustwa mogą tam nie być wykryte. Dlatego nie możesz polegać tylko na tym narzędziu. Musisz sama sprawdzić adres strony.

**Ostrożna:** A co z tymi telefonami od oszustów? Jak mogę je sprawdzić?

**Ciekawska:** Drugie narzędzie to Nieznany Numer - strona www.nieznany-numer.pl. Wpisujesz tam numer telefonu i sprawdzasz czy inni ludzie zgłaszali go jako oszustwo.

**Ostrożna:** To brzmi pomocnie! A co z wyszukiwaniem numerów telefonów w Google?

**Ciekawska:** Uważaj! To częsta pułapka. Kiedy szukasz na przykład "PKO BP telefon kontaktowy", pierwsze kilka wyników to często płatne reklamy. Patrz czy jest napisane "Reklama" albo "Ad". Oszuści płacą za to, żeby ich fałszywe numery pokazywały się pierwsze!

**Ostrożna:** Serio? A co ze sztuczną inteligencją? Słyszałam, że można ją pytać o różne rzeczy.

**Ciekawska:** Też uważaj! Sztuczna inteligencja może czasem zasugerować niewłaściwy kontakt. Nie możesz jej w pełni ufać.

**Ostrożna:** To co mam robić?

**Ciekawska:** Najlepiej:
- Wpisuj adres strony bezpośrednio: www.ipko.pl
- Dodaj do zakładek strony, których często używasz
- Używaj oficjalnych aplikacji z Google Play lub App Store
- Jeśli musisz szukać w Google, przewiń poza reklamy

**Ostrożna:** A co z płaceniem w internecie? Boję się podawać numer karty płatniczej.

**Ciekawska:** I słusznie! Słuchaj tej ważnej zasady: jeśli to możliwe, nie zapisuj danych karty na stronach internetowych.

**Ostrożna:** Ale to oznacza, że za każdym razem muszę wpisywać cały numer karty!

**Ciekawska:** Tak, to trochę niewygodne. Ale pomyśl - jeśli potem do strony włamią się przestępcy, twoje dane karty nie zostaną skradzione, bo nie będą tam zapisane. Wiem, że niektóre strony praktycznie wymagają zapisania karty, ale tam gdzie możesz wybrać - lepiej nie zapisywać.

**Ostrożna:** Rozumiem. A czy jest jakiś bezpieczniejszy sposób płacenia?

**Ciekawska:** Tak! Używaj Blik kiedy tylko możesz. To bezpieczniejsze, bo Blik używa tymczasowego kodu zamiast numeru karty.

**Ostrożna:** Rozumiem! Więc weryfikacja to sprawdzanie wszystkiego przez oficjalne kanały, nie przez informacje z podejrzanej wiadomości.

**Ciekawska:** Dokładnie! Zapamiętaj: nigdy nie ufaj na ślepo, zawsze weryfikuj. To nasza najlepsza ochrona.

### Sprawdzian

<details>
<summary><b>❓ Pytanie 1</b>: Prawda czy fałsz: Jeśli dostajemy podejrzaną wiadomość od banku, powinniśmy kliknąć link w wiadomości żeby sprawdzić czy to prawda.</summary>

**Typ:** prawda-fałsz
**Odpowiedź:** Fałsz

**Wyjaśnienie:** Nie klikaj linków z podejrzanej wiadomości! Zamiast tego: (1) Zadzwoń na numer z oficjalnej strony banku lub z rachunku, (2) Wejdź na stronę banku wpisując adres ręcznie, (3) Otwórz aplikację bankową jeśli masz, lub (4) Idź osobiście do oddziału.
</details>

<details>
<summary><b>❓ Pytanie 2</b>: Prawda czy fałsz: Narzędzia takie jak VirusTotal i Nieznany Numer wykrywają wszystkie niebezpieczne strony i numery telefonów.</summary>

**Typ:** prawda-fałsz
**Odpowiedź:** Fałsz

**Wyjaśnienie:** Narzędzia takie jak VirusTotal i Nieznany Numer są pomocne, ale nie wykrywają wszystkich niebezpiecznych stron! Niektóre oszustwa mogą tam nie być wykryte. Dlatego nie możesz polegać tylko na tych narzędziach - musisz sama sprawdzić adres strony.
</details>

<details>
<summary><b>❓ Pytanie 3</b>: Prawda czy fałsz: Żeby sprawdzić gdzie link naprawdę prowadzi na telefonie, należy przytrzymać palec na linku (długie przytrzymanie).</summary>

**Typ:** prawda-fałsz
**Odpowiedź:** Prawda

**Wyjaśnienie:** Poprawnie! Na telefonie możesz przytrzymać palec na linku - długie przytrzymanie. Wtedy zobaczysz prawdziwy adres, do którego link prowadzi, ale cały czas nie klikaj!
</details>

<details>
<summary><b>❓ Pytanie 4</b>: Prawda czy fałsz: Link może pokazywać jeden adres, ale prowadzić do zupełnie innego miejsca.</summary>

**Typ:** prawda-fałsz
**Odpowiedź:** Prawda

**Wyjaśnienie:** To prawda! Link może pokazywać jeden adres, ale prowadzić do zupełnie innego miejsca. Jak koperta, która ma logo banku na zewnątrz, ale list w środku jest od oszustów. Dlatego musisz sprawdzić gdzie link naprawdę prowadzi używając długiego przytrzymania.
</details>

<details>
<summary><b>❓ Pytanie 5</b>: Prawda czy fałsz: Zapisywanie danych karty płatniczej na stronach internetowych jest zawsze bezpieczne.</summary>

**Typ:** prawda-fałsz
**Odpowiedź:** Fałsz

**Wyjaśnienie:** Nie! Jeśli to możliwe, nie zapisuj danych karty płatniczej na stronach internetowych. Jeśli potem do strony włamią się przestępcy, twoje dane karty nie zostaną skradzione, bo nie będą tam zapisane. Tam gdzie możesz wybrać - lepiej nie zapisywać. Zamiast tego używaj Blik, który używa tymczasowego kodu.
</details>
